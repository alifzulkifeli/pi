<html>
<head>
<meta http-equiv="Content-Type" content="text/html; charset=UTF-8">
<title>6.1. Základní principy</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets V1.79.1">
<link rel="home" href="index.html" title="Debian GNU/Linux — instalační příručka">
<link rel="up" href="ch06.html" title="Kapitola 6. Používáme instalační program Debianu">
<link rel="prev" href="ch06.html" title="Kapitola 6. Používáme instalační program Debianu">
<link rel="next" href="ch06s02.html" title="6.2. Úvod do komponent">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">6.1. Základní principy</th></tr>
<tr>
<td width="20%" align="left">
<a accesskey="p" href="ch06.html"><img src="images/prev.png" alt="Předcházející"></a> </td>
<th width="60%" align="center">Kapitola 6. Používáme instalační program Debianu</th>
<td width="20%" align="right"> <a accesskey="n" href="ch06s02.html"><img src="images/next.png" alt="Další"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="idm1800"></a>6.1. Základní principy</h2></div></div></div>
<p>

Instalační program Debianu se skládá z mnoha malých, jednoúčelových
komponent. Každá komponenta má na starosti jeden krok instalace (od
úvodního dialogu pro výběr jazyka až po závěrečný restart do nového
systému). Komponenty se snaží pracovat samostatně, ale pokud je to
nutné, zeptají se uživatele na další postup.

</p>
<p>

Otázky samotné mají přiřazeny různé priority. Uživatel si může
nastavit úroveň zobrazených otázek, takže uživatel začátečník se
nemusí zatěžovat nepodstatnými věcmi (instalační program dosadí
<span class="quote">„<span class="quote">rozumné</span>“</span> hodnoty). Implicitně se <code class="classname">debian-installer</code> ptá pouze na
otázky s vysokou prioritou, což vede k poměrně automatickému procesu
s minimem uživatelských zásahů.

</p>
<p>

Pokud se vyskytne problém, zobrazí se chybová obrazovka s popisem
problému a následně se objeví hlavní menu instalačního programu, kde
můžete situaci napravit.  V ideálním případě uživatel menu vůbec
neuvidí a bude pouze odpovídat na otázky jednotlivých
komponent. Oznámení o vážných problémech mají nastavenou
<span class="quote">„<span class="quote">kritickou</span>“</span> prioritu, tudíž budou zobrazeny vždy.

</p>
<p>

Některá výchozí nastavení instalačního programu lze změnit pomocí
zaváděcích parametrů při startu <code class="classname">debian-installer</code>u. Například pokud si chcete
vynutit statické nastavení sítě (implicitně se používá DHCP nebo
automatické nastavení IPv6), použijte parametr
<strong class="userinput"><code>netcfg/disable_autoconfig=true</code></strong>. Seznam
dostupných parametrů naleznete v kapitole <a class="xref" href="ch05s03.html#installer-args" title="5.3.2. Parametry instalačního programu">5.3.2 – „Parametry instalačního programu“</a>.

</p>
<p>

Pokročilí uživatelé jistě ocení přístup do (standardně skrytého) menu,
ve kterém mohou kontrolovat každý krok instalace. Menu vyvoláte tak,
že při startu přidáte zaváděcí parametr
<strong class="userinput"><code>priority=medium</code></strong>.

</p>
<p>

Jestliže váš hardware vyžaduje zadat při instalaci jaderných modulů
nějaké parametry, je nutné spustit instalační program
v <span class="quote">„<span class="quote">expertním</span>“</span> režimu. Toho docílíte tak, že spustíte
instalátor příkazem <span class="command"><strong>expert</strong></span>, nebo použijete zaváděcí
parametr <strong class="userinput"><code>priority=low</code></strong>. Expertní režim
vám dá plnou kontrolu nad instalačním procesem.

</p>
<p>

V textovém režimu nefunguje myš. Pro pohyb v dialogových oknech slouží
několik málo kláves. <span class="keycap"><strong>Pravou šipkou</strong></span> nebo klávesou
<span class="keycap"><strong>Tab</strong></span> se přesunujete po zobrazených prvcích
<span class="quote">„<span class="quote">vpřed</span>“</span>, <span class="keycap"><strong>levou šipkou</strong></span> nebo kombinací
<span class="keycap"><strong>Shift</strong></span>+<span class="keycap"><strong>Tab</strong></span>
zase <span class="quote">„<span class="quote">zpět</span>“</span>. V nabízených seznamech se můžete pohybovat
<span class="keycap"><strong>šipkou nahoru</strong></span> a <span class="keycap"><strong>šipkou dolů</strong></span>, pro
větší skoky lze využít klávesy <span class="keycap"><strong>Page Up</strong></span> a <span class="keycap"><strong>Page
Down</strong></span>. Také můžete stisknout nějaké písmeno, čímž skočíte na
první položku začínající tímto písmenem. <span class="keycap"><strong>Mezerník</strong></span>
slouží pro vybírání/odebírání položek ze zaškrtávacích tlačítek.
Volby se potvrzují klávesou <span class="keycap"><strong>Enter</strong></span>.

</p>
<p>

Některé dialogy mohou obsahovat podrobnější nápovědu, což je
indikováno ve spodním řádku obrazovky textem
<span class="quote">„<span class="quote"><span class="keycap"><strong>F1</strong></span> nápověda</span>“</span>.

</p>
<p>

Chybové hlášky jsou přesměrovány na čtvrtou konzolu (známou jako
<strong class="userinput"><code>tty4</code></strong>). Do této konzoly se můžete přepnout
klávesami
<span class="keycap"><strong>Levý Alt</strong></span>+<span class="keycap"><strong>F4</strong></span>
(držte levou klávesu <span class="keycap"><strong>Alt</strong></span> a stiskněte funkční klávesu
<span class="keycap"><strong>F4</strong></span>). Zpět do instalačního programu se vrátíte stiskem
<span class="keycap"><strong>Levý Alt</strong></span>+<span class="keycap"><strong>F1</strong></span>.

</p>
<p>

Hlášky ze třetí konzoly se také ukládají do souboru
<code class="filename">/var/log/syslog</code>. Po instalaci jej naleznete
v novém systému pod jménem
<code class="filename">/var/log/installer/syslog</code>.  Další hlášky
instalace můžete najít v adresáři <code class="filename">/var/log/</code>, nebo
po instalaci ve <code class="filename">/var/log/installer/</code>.

</p>
<div class="sect2">
<div class="titlepage"><div><div><h3 class="title">
<a name="gtk-using"></a>6.1.1. Používání grafického instalátoru</h3></div></div></div>
<p>

Grafický instalátor pracuje úplně stejně jako instalátor textový
a tedy můžete pro instalaci plně využít informací sepsaných ve zbytku
příručky.

</p>
<p>

Preferujete-li ovládání pomocí klávesnice, měli byste vědět dvě
věci. Pro rozbalení/sbalení seznamu (např. při výběru kontinentů
a zemí) můžete použít klávesy <span class="keycap"><strong>+</strong></span> a <span class="keycap"><strong>-</strong></span>.
U otázek, kde můžete vybrat více než jednu možnost (např. výběr úloh),
musíte pro pokračování dále nejprve přeskákat tabulátorem na tlačítko
<span class="guibutton">Pokračovat</span> a poté stisknout <span class="keycap"><strong>Enter</strong></span>. Pokud byste stiskli <span class="keycap"><strong>Enter</strong></span>
rovnou, změnili byste výběr položky, ale na tlačítko <span class="guibutton">Pokračovat</span> by to
nemělo žádný vliv.

</p>
<p>

Pokud dialog obsahuje další nápovědu, zobrazí se tlačítko
<span class="guibutton">Nápověda</span>. Kromě aktivování tlačítka (myší nebo
klávesnicí) můžete nápovědu vyvolat také klávesou <span class="keycap"><strong>F1</strong></span>.

</p>
<p>

Pro přepnutí do jiné konzoly musíte kromě <span class="keycap"><strong>Levého Altu</strong></span>
a funkční klávesy stisknout i klávesu <span class="keycap"><strong>Ctrl</strong></span>, stejně
jako v systému X Window. Například pro přepnutí do druhého virtuálního
terminálu (kde běží ladicí shell) byste použili:
<span class="keycap"><strong>Ctrl</strong></span>+<span class="keycap"><strong>Levý Alt</strong></span>+<span class="keycap"><strong>F2</strong></span>. Grafická instalace běží na pátém
virtuálním terminálu, takže pro přepnutí zpět můžete použít klávesovou
kombinaci <span class="keycap"><strong>Levý Alt</strong></span>+<span class="keycap"><strong>F2</strong></span>.

</p>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch06.html"><img src="images/prev.png" alt="Předcházející"></a> </td>
<td width="20%" align="center"><a accesskey="u" href="ch06.html"><img src="images/up.png" alt="Nahoru"></a></td>
<td width="40%" align="right"> <a accesskey="n" href="ch06s02.html"><img src="images/next.png" alt="Další"></a>
</td>
</tr>
<tr>
<td width="40%" align="left" valign="top">Kapitola 6. Používáme instalační program Debianu </td>
<td width="20%" align="center"><a accesskey="h" href="index.html"><img src="images/home.png" alt="Domů"></a></td>
<td width="40%" align="right" valign="top"> 6.2. Úvod do komponent</td>
</tr>
</table>
</div>
</body>
</html>
