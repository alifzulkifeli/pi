<html>
<head>
<meta http-equiv="Content-Type" content="text/html; charset=UTF-8">
<title>5.1. Zavedení instalátoru na 32-bit PC</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets V1.79.1">
<link rel="home" href="index.html" title="Debian GNU/Linux — instalační příručka">
<link rel="up" href="ch05.html" title="Kapitola 5. Zavedení instalačního systému">
<link rel="prev" href="ch05.html" title="Kapitola 5. Zavedení instalačního systému">
<link rel="next" href="ch05s02.html" title="5.2. Zpřístupnění">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">5.1. Zavedení instalátoru na 
   
   
   
   
   <span class="phrase">32-bit PC</span>
   
   
   
   
   
   
   
   </th></tr>
<tr>
<td width="20%" align="left">
<a accesskey="p" href="ch05.html"><img src="images/prev.png" alt="Předcházející"></a> </td>
<th width="60%" align="center">Kapitola 5. Zavedení instalačního systému</th>
<td width="20%" align="right"> <a accesskey="n" href="ch05s02.html"><img src="images/next.png" alt="Další"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="idm1054"></a>5.1. Zavedení instalátoru na 
   
   
   
   
   <span class="phrase">32-bit PC</span>
   
   
   
   
   
   
   
   </h2></div></div></div>
<div class="warning"><table border="0" summary="Warning">
<tr>
<td rowspan="2" align="center" valign="top" width="25"><img alt="[Varování]" src="images/warning.png"></td>
<th align="left">Varování</th>
</tr>
<tr><td align="left" valign="top"><p>

Máte-li na svém počítači jiné operační systémy, které chcete zachovat
(tzv. duální zavádění), měli byste se <span class="emphasis"><em>před</em></span>
zavedením instalačního systému ujistit, že jsou tyto operační systémy
skutečně vypnuté a ne jen uspané. Instalace nového operačního systému
může narušit stav uspaného operačního systému (což může po jeho
probuzení vést k nestabilitě systému nebo i ztrátě dat).

</p></td></tr>
</table></div>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Poznámka]" src="images/note.png"></td>
<th align="left">Poznámka</th>
</tr>
<tr><td align="left" valign="top"><p>

Informace o zavedení grafického instalátoru naleznete v kapitole
<a class="xref" href="ch05s01.html#graphical" title="5.1.8. Grafický instalátor">5.1.8 – „Grafický instalátor“</a>.

</p></td></tr>
</table></div>
<div class="sect2">
<div class="titlepage"><div><div><h3 class="title">
<a name="usb-boot-x86"></a>5.1.1. Zavedení z USB <span class="quote">„<span class="quote">klíčenky</span>“</span>
</h3></div></div></div>
<p>

Předpokládejme, že jste si připravili vše nezbytné z <span class="phrase"><a class="xref" href="ch03s06.html#boot-dev-select-x86" title="3.6.2. Výběr zaváděcího zařízení">3.6.2 – „Výběr zaváděcího zařízení“</a></span>
a <a class="xref" href="ch04s03.html" title="4.3. Příprava souborů pro zavedení z USB zařízení">4.3 – „Příprava souborů pro zavedení z USB zařízení“</a>. Nyní
jednoduše zapojte klíčenku do volného USB portu a restartujte
počítač. Systém by měl nastartovat a měl by zobrazit úvodní obrazovku
s grafickou nabídkou<a href="#ftn.idm1070" class="footnote" name="idm1070"><sup class="footnote">[5]</sup></a>. Zde si můžete vybrat z různých možností
instalačního systému, nebo prostě zmáčknout <span class="keycap"><strong>Enter</strong></span>.

</p>
</div>
<div class="sect2">
<div class="titlepage"><div><div><h3 class="title">
<a name="idm1073"></a>5.1.2. Zavedení z CD-ROM</h3></div></div></div>
<p>

Pokud máte sadu instalačních CD Debianu a váš počítač podporuje
zavádění z CD, <span class="phrase"> nastavte podle <a class="xref" href="ch03s06.html#boot-dev-select-x86" title="3.6.2. Výběr zaváděcího zařízení">3.6.2 – „Výběr zaváděcího zařízení“</a> zavádění z CD,</span> vložte CD do
mechaniky, restartujte počítač a přejděte k další kapitole.

</p>
<p>

Některé CD mechaniky mohou vyžadovat použití speciálních ovladačů a
tím pádem nemusí být dostupné v prvních fázích instalace. Pokud na
vašem hardwaru nefunguje standardní cesta zavádění z CD, přečtěte si
pasáž o alternativních jádrech a o jiných instalačních metodách.

</p>
<p>

I když není možné zavést instalaci přímo z CD-ROM, můžete z CD-ROM
instalovat základní systém a balíčky. Jednoduše zaveďte systém pomocí
jiného instalačního média. Když dojde na instalaci základního systému
a dalších balíků, zadejte, že budete instalovat z CD-ROM mechaniky.

</p>
<p>

Pokud máte problémy se zaváděním, prostudujte si
<a class="xref" href="ch05s04.html" title="5.4. Problémy s instalačním systémem">5.4 – „Problémy s instalačním systémem“</a>.

</p>
</div>
<div class="sect2">
<div class="titlepage"><div><div><h3 class="title">
<a name="boot-win32"></a>5.1.3. Zavedení z Windows</h3></div></div></div>
<p>

Pro zavedení instalátoru z Windows můžete buď

</p>
<div class="itemizedlist"><ul class="itemizedlist" type="disc">
<li class="listitem"><p>

získat instalační CD/DVD, <span class="phrase">případně
USB klíčenku,</span> jak popisuje kapitola <a class="xref" href="ch04s01.html" title="4.1. Oficiální sada CD/DVD-ROM">4.1 – „Oficiální sada CD/DVD-ROM“</a>, <span class="phrase">resp. <a class="xref" href="ch04s03.html" title="4.3. Příprava souborů pro zavedení z USB zařízení">4.3 – „Příprava souborů pro zavedení z USB zařízení“</a>,
</span> nebo

</p></li>
<li class="listitem"><p>

stáhnout samostatnou Windows aplikaci dostupnou na zrcadlech Debianu
jako <code class="filename">tools/win32-loader/stable/win32-loader.exe</code>.

</p></li>
</ul></div>
<p>


</p>
<p>

Při použití instalačního CD nebo DVD, by se měl příslušný program
spustit automaticky při vložení média do mechaniky. Pokud jej Windows
nespustí, nebo pokud používáte USB klíčenku, můžete (před)instalační
program spustit ručně tak, že se přepnete na příslušné zařízení
a spustíte <span class="command"><strong>setup.exe</strong></span>.

</p>
<p>

Po spuštění programu budete dotázáni na několik předběžných otázek a
následně bude váš systém upraven pro zavedení instalačního systému
Debianu.

</p>
</div>
<div class="sect2">
<div class="titlepage"><div><div><h3 class="title">
<a name="install-from-dos"></a>5.1.4. Zavedení z DOSu pomocí <span class="command"><strong>loadlin</strong></span>
</h3></div></div></div>
<p>

Zaveďte operační systém DOS (ne Windows) například ze záchranného nebo
diagnostického média.

</p>
<p>

Pokud z DOSu můžete přistupovat na CD mechaniku, vložte do ní
instalační CD a přepněte se na ni příkazem

</p>
<div class="informalexample"><pre class="screen">
<strong class="userinput"><code><em class="replaceable"><code>d</code></em>:</code></strong>
</pre></div>
<p>

kde <em class="replaceable"><code>d</code></em> je označení vaší CD mechaniky. Pokud
CD mechaniku nemáte, nebo není z DOSu dostupná, nachystejte si předem
příslušné soubory podle <a class="xref" href="ch04s04.html#files-loadlin" title="4.4.2. Zavedení instalačního systému programem loadlin">4.4.2 – „Zavedení instalačního systému programem
  <span class="command"><strong>loadlin</strong></span>“</a> a přepněte se
na disk, kam jste soubory umístili.

</p>
<p>

Přesuňte se do podadresáře s preferovanou variantou jádra, např.

</p>
<div class="informalexample"><pre class="screen">
<strong class="userinput"><code>cd \install.<code class="filename">386</code></code></strong>
</pre></div>
<p>.

Preferujete-li grafickou instalaci, přejděte ještě do podadresáře
<code class="filename">gtk</code>

</p>
<div class="informalexample"><pre class="screen">
<strong class="userinput"><code>cd gtk</code></strong>
</pre></div>
<p>.

Nyní spusťte dávku <span class="command"><strong>install.bat</strong></span>. Zavede se jádro,
které automaticky spustí instalační systém.

</p>
</div>
<div class="sect2">
<div class="titlepage"><div><div><h3 class="title">
<a name="boot-initrd"></a>5.1.5. Zavedení z Linuxu programem <span class="command"><strong>LILO</strong></span> nebo
  <span class="command"><strong>GRUB</strong></span>
</h3></div></div></div>
<p>

Pro zavedení instalátoru z pevného disku musíte nejprve stáhnout
potřebné soubory a umístit je podle kapitoly <a class="xref" href="ch04s04.html" title="4.4. Příprava souborů pro zavedení z pevného disku">4.4 – „Příprava souborů pro zavedení z pevného disku“</a>.

</p>
<p>

Plánujete-li z disku jenom nastartovat a poté již všechno stáhnout ze
sítě, měli byste použít soubor
<code class="filename">netboot/debian-installer/i386/initrd.gz</code>
a odpovídající jádro
<code class="filename">netboot/debian-installer/i386/linux</code>. To vám
umožní přerozdělit disk, ze kterého jste instalaci spustili.

</p>
<p>

Pokud během instalace nebudete upravovat diskovou oblast, na které jsou
soubory instalačního systému, můžete použít
<code class="filename">hd-media/initrd.gz</code>, příslušné jádro a také obraz
CD nebo DVD (musí končit na <code class="literal">.iso</code>). Instalační
systém pak nebude vyžadovat připojení k síti.

</p>
<p>

Pro zavaděč <span class="command"><strong>LILO</strong></span> musíte v souboru
<code class="filename">/etc/lilo.conf</code> nastavit dvě důležité věci:

</p>
<div class="itemizedlist"><ul class="itemizedlist" type="disc">
<li class="listitem"><p>

říci zavaděči, že má při zavádění použít soubor
<code class="filename">initrd.gz</code> jako RAMdisk,

</p></li>
<li class="listitem"><p>

říci jádru <code class="filename">vmlinuz</code>, že má tento RAMdisk
použít jako svou kořenovou oblast.

</p></li>
</ul></div>
<p>

Následuje příklad <code class="filename">/etc/lilo.conf</code>:

</p>
<p>

</p>
<div class="informalexample"><pre class="screen">
image=/boot/newinstall/vmlinuz
       label=newinstall
       initrd=/boot/newinstall/initrd.gz
</pre></div>
<p>

Pokud vás zajímají pikantní detaily, prozkoumejte manuálové stránky
<span class="citerefentry"><span class="refentrytitle">initrd</span>(4)</span> a <span class="citerefentry"><span class="refentrytitle">lilo.conf</span>(5)</span>. Nyní stačí spustit <strong class="userinput"><code>lilo</code></strong>
a restartovat počítač.

</p>
<p>

Postup pro <span class="command"><strong>GRUB1</strong></span> je velmi podobný. Do souboru
<code class="filename">menu.lst</code> v adresáři
<code class="filename">/boot/grub/</code> (občas též
<code class="filename">/boot/boot/grub/</code>) přidejte následující záznam
(předpokládejme, že <code class="filename">/boot</code> leží na první oblasti
prvního disku):

</p>
<div class="informalexample"><pre class="screen">
title  Instalace Debianu
root   (hd0,0)
kernel /boot/newinstall/vmlinuz
initrd /boot/newinstall/initrd.gz
</pre></div>
<p>

a restartujte počítač.

</p>
<p>

Postup pro <span class="command"><strong>GRUB2</strong></span> je podobný jako u předchůdce,
jenom soubor se místo <code class="filename">menu.lst</code> jmenuje
<code class="filename">grub.cfg</code> a změnil se jeho formát:

</p>
<div class="informalexample"><pre class="screen">
menuentry 'Instalace Debianu' {
  insmod part_msdos
  insmod ext2
  set root='(hd0,msdos1)'
  linux  /boot/newinstall/vmlinuz
  initrd /boot/newinstall/initrd.gz
}
</pre></div>
<p>

</p>
<p>

Od teď by neměl být mezi jednotlivými zavaděči žádný rozdíl.

</p>
</div>
<div class="sect2">
<div class="titlepage"><div><div><h3 class="title">
<a name="boot-tftp-x86"></a>5.1.6. Zavedení z TFTP</h3></div></div></div>
<p>

Zavedení se sítě vyžaduje síťové připojení, funkční TFTP server
a nejspíš i DHCP, RARP nebo BOOTP server pro automatické nastavení
sítě.

</p>
<p>

Nastavení zavádění ze sítě je popsáno v <a class="xref" href="ch04s05.html" title="4.5. Příprava souborů pro zavedení ze sítě pomocí TFTP">4.5 – „Příprava souborů pro zavedení ze sítě pomocí TFTP“</a>.

</p>
<p>

Na architektuře i386 existuje několik možností zavedení
z TFTP.

</p>
<div class="sect3">
<div class="titlepage"><div><div><h4 class="title">
<a name="idm1173"></a>5.1.6.1. Síťová karta s podporou PXE</h4></div></div></div>
<p>

Novější síťové karty podporují zavádění metodou PXE, což je
reimplementace TFTP od <span class="trademark">Intel</span>™u.
Zde by mělo stačit příslušně nastavit BIOS.

</p>
</div>
<div class="sect3">
<div class="titlepage"><div><div><h4 class="title">
<a name="idm1177"></a>5.1.6.2. Síťová karta s bootROM</h4></div></div></div>
<p>

Je možné, že vaše síťová karta nabízí možnost zavedení z TFTP.

</p>
</div>
<div class="sect3">
<div class="titlepage"><div><div><h4 class="title">
<a name="idm1180"></a>5.1.6.3. Etherboot</h4></div></div></div>
<p>

Projekt <a class="ulink" href="http://www.etherboot.org" target="_top">Etherboot</a> nabízí
kromě zaváděcích disket také paměti do síťových karet, které umí
zavádět z TFTP.

</p>
</div>
</div>
<div class="sect2">
<div class="titlepage"><div><div><h3 class="title">
<a name="boot-screen"></a>5.1.7. Zaváděcí obrazovka</h3></div></div></div>
<p>

Při zavádění instalačního programu se objeví grafická obrazovka
s logem Debianu a nabídkou:

</p>
<div class="informalexample"><pre class="screen">
Debian GNU/Linux installer boot menu

Graphical install
Install
Advanced options             &gt;
Help
Install with speech synthesis
</pre></div>
<p>

</p>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Poznámka]" src="images/note.png"></td>
<th align="left">Poznámka</th>
</tr>
<tr><td align="left" valign="top"><p>

Tato obrazovka může vypadat trošku jinak podle toho, zda se
systém zavede v režimu BIOS nebo v režimu UEFI, ale nabídka možností
zůstává stejná.

</p></td></tr>
</table></div>
<p>

V závislosti na zvoleném způsobu instalace nemusí být dostupná
možnost grafické instalace (<span class="quote">„<span class="quote">Graphical install</span>“</span>).
Obrazy pro duální architektury navíc obsahují položky pro 64 bitové
varianty, což téměř zdvojnásobuje počet položek v nabídce.

</p>
<p>

Pro běžnou instalaci vyberte šipkami buď položku <span class="quote">„<span class="quote">Install</span>“</span>
(instalace v textovém režimu), nebo <span class="quote">„<span class="quote">Graphical install</span>“</span>
(instalace v grafickém režimu) a potvrďte klávesou <span class="keycap"><strong>Enter</strong></span>. Na
položku se také můžete dostat stiskem prvního zvýrazněného písmena.

</p>
<p>

Položka <span class="quote">„<span class="quote">Advanced options</span>“</span> otevře další nabídku, kde si
můžete zvolit pokročilé způsoby instalace, jako je expertní režim,
záchranný režim a automatizovaná instalace.

</p>
<p>

Pokud potřebujete jádru nebo instalačnímu systému předat nějaké
zaváděcí parametry, stiskněte na zvolené položce klávesu <span class="keycap"><strong>Tab</strong></span> (při
zavedení v režimu BIOS), nebo <span class="keycap"><strong>e</strong></span>, třikrát <span class="keycap"><strong>down arrow</strong></span> a pak <span class="keycap"><strong>end</strong></span>
(při zavedení v režimu UEFI).
Zobrazí se výzva <code class="prompt">boot:</code>, na které bude vypsán celý
příkaz k zavedení instalace. Sem můžete přidat požadované parametry,
nebo upravit stávající (nejběžnější parametry jsou zmíněny
v nápovědě - viz níže). Ze zaváděcího řádku můžete zavést instalaci
klávesou <span class="keycap"><strong>Enter</strong></span> (režim BIOS) nebo <span class="keycap"><strong>F10</strong></span> (režim UEFI), případně
se klávesou <span class="keycap"><strong>Esc</strong></span> vrátit na úvodní obrazovku a vrátit tak
provedené změny.

</p>
<p>

Položka <span class="quote">„<span class="quote">Help</span>“</span> zobrazí první obrazovku nápovědy se
stručným přehledem nápovědných obrazovek. Zde se můžete porozhlédnout
po nápovědě, která se skrývá pod klávesami <span class="keycap"><strong>F1</strong></span> až
<span class="keycap"><strong>F10</strong></span>, nebo můžete stisknout <span class="keycap"><strong>Enter</strong></span> a zavést systém
s výchozími hodnotami. Ze stránek nápovědy se můžete vrátit zpět do
hlavní nabídky příkazem <strong class="userinput"><code>menu</code></strong>. Příkazy můžete
zadat do příkazového řádku, který se nachází na každé nápovědné
obrazovce:

</p>
<div class="informalexample"><pre class="screen">
<code class="prompt">Press F1 for the help index, or ENTER to boot:</code>
</pre></div>
<p>

Za příkazem pro zavedení instalace (výchozí je
<strong class="userinput"><code>install</code></strong>) můžete zadat volitelné parametry,
které jsou popsány v nápovědě. Celý řádek by tedy vypadal třeba
takto: <strong class="userinput"><code>install fb=false</code></strong>. Jestliže stisknete
pouze <span class="keycap"><strong>Enter</strong></span>, je to stejné, jako kdyby jste zadali
<strong class="userinput"><code>install</code></strong> bez dalších parametrů.

</p>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Poznámka]" src="images/note.png"></td>
<th align="left">Poznámka</th>
</tr>
<tr><td align="left" valign="top"><p>

Klávesnice se nyní chová podle standardního rozložení americké
angličtiny, což by v našich krajích neměl být problém, protože
základní rozložení je až na prohozené Y/Z stejné, liší se pouze horní
řada a pomocné znaky, které bývají na klávesnicích předtištěny v obou
variantách. Horší to mají třeba Francouzi s jejich rozložením AZERTY
— v takovém případě snad pomůže článek z Wikipedie zabývající se
<a class="ulink" href="https://en.wikipedia.org/wiki/Keyboard_layout#United_States" target="_top">US rozložením</a>.

</p></td></tr>
</table></div>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Poznámka]" src="images/note.png"></td>
<th align="left">Poznámka</th>
</tr>
<tr><td align="left" valign="top">
<p>

Instalujete-li na systému, který má v BIOSu nastaveno použití sériové
konzole, je možné že neuvidíte grafickou část obrazovky a někdy
dokonce ani zaváděcí nabídku. To stejné vás může potkat v případech,
kdy instalujete přes zařízení pro vzdálenou správu, jež nabízí textové
rozhraní k VGA konzoli (např. Compaq <span class="quote">„<span class="quote">integrated Lights
Out</span>“</span> (iLO), nebo HP <span class="quote">„<span class="quote">Integrated Remote Assistant</span>“</span>
(IRA)).

</p>
<p>

Můžete se pokusit naslepo stisknout klávesu <span class="keycap"><strong>Esc</strong></span>, a přepnout se
na textovou zaváděcí výzvu, případně stisknout <span class="quote">„<span class="quote">H</span>“</span> a
následně <span class="keycap"><strong>Enter</strong></span>, což by vás mělo přepnout na (textovou) obrazovku
s nápovědou popsanou výše. Zde by už mělo fungovat echo, tj. znaky,
které na klávesnici napíšete, by měly být normálně vidět na řádku se
zaváděcí výzvou. Chcete-li instalačnímu systému zakázat použití
grafického framebufferu ve zbytku instalace, přidejte na řádek
parametr <strong class="userinput"><code>vga=normal fb=false</code></strong>.

</p>
</td></tr>
</table></div>
</div>
<div class="sect2">
<div class="titlepage"><div><div><h3 class="title">
<a name="graphical"></a>5.1.8. Grafický instalátor</h3></div></div></div>
<p>

Grafická verze instalačního systému je dostupná pouze na několika
architekturách, kam patří i 
   
   
   
   
   <span class="phrase">32-bit PC</span>
   
   
   
   
   
   
   
   . Funkcionalita grafického
instalátoru je shodná s textovou verzí, protože se jedná o stejné
programy, liší se pouze vzhled.

</p>
<p>

I když je funkcionalita stejná, přesto přináší grafická verze několik
výhod. Tou hlavní je, že podporuje více jazyků, konkrétně ty, jejichž
znaková sada se nedá zobrazit v textovém rozhraní
<span class="quote">„<span class="quote">newt</span>“</span>. Grafické rozhraní také zlepšuje použitelnost tím,
že můžete volitelně používat myš a že je v některých případech
zobrazeno více otázek na jediné obrazovce (typicky zadání hesla a jeho
ověření).

</p>
<p>

Grafický instalátor je dostupný na všech obrazech CD a také při
instalaci z pevného disku metodou hd-media. Pro zavedení grafického
instalátoru jednoduše z menu vyberte příslušnou položku. Expertní a
záchranný režim grafického instlátoru je schovaný v menu
<span class="quote">„<span class="quote">Advanced options</span>“</span>. Dříve používané příkazy
<strong class="userinput"><code>installgui</code></strong>, <strong class="userinput"><code>expertgui</code></strong>
resp. <strong class="userinput"><code>rescuegui</code></strong> stále můžete použít, ovšem
musíte z nabídky vybrat položku <span class="quote">„<span class="quote">Help</span>“</span>, která mj. zobrazí
výzvu <code class="prompt">boot:</code>.

</p>
<p>

Existuje i obraz grafického instalátoru, který je možno zavést ze sítě,
a speciální <span class="quote">„<span class="quote">mini</span>“</span> ISO obraz<a href="#ftn.gtk-miniiso-x86" class="footnote" name="gtk-miniiso-x86"><sup class="footnote">[6]</sup></a>, ktery se používá hlavně pro testování.

</p>
<p>

Při startu grafického instalátoru můžete používat zaváděcí parametry
stejně, jako u textové verze.

</p>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Poznámka]" src="images/note.png"></td>
<th align="left">Poznámka</th>
</tr>
<tr><td align="left" valign="top">
<p>

Grafický instalátor vyžaduje pro běh mnohem více paměti než textová
verze: 550MB. Pokud instalace zjistí nedostatek paměti,
automaticky se přepne do textového rozhraní <span class="quote">„<span class="quote">newt</span>“</span>.

</p>
<p>

Máte-li však méně paměti než 400MB, je možné, že se
grafická instalace vůbec nezavede, zatímco textová verze může stále
fungovat. Pro počítače s minimem dostupné paměti je doporučeno použít
rovnou textovou verzi.

</p>
</td></tr>
</table></div>
</div>
<div class="footnotes">
<br><hr width="100" align="left">
<div id="ftn.idm1070" class="footnote"><p><a href="#idm1070" class="para"><sup class="para">[5] </sup></a>Jestliže to hardware podporuje
a pokud jste nepoužili pružný způsob vytvoření klíčenky a tuto možnost
nezakázali.</p></div>
<div id="ftn.gtk-miniiso-x86" class="footnote"><p><a href="#gtk-miniiso-x86" class="para"><sup class="para">[6] </sup></a>
Mini ISO můžete stáhnout ze zrcadla Debianu stejně jako ostatní
soubory v <a class="xref" href="ch04s02.html" title="4.2. Stažení souborů ze zrcadel Debianu">4.2 – „Stažení souborů ze zrcadel Debianu“</a>, hledejte něco s názvem
<code class="filename">netboot/gtk/mini.iso</code>.
</p></div>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch05.html"><img src="images/prev.png" alt="Předcházející"></a> </td>
<td width="20%" align="center"><a accesskey="u" href="ch05.html"><img src="images/up.png" alt="Nahoru"></a></td>
<td width="40%" align="right"> <a accesskey="n" href="ch05s02.html"><img src="images/next.png" alt="Další"></a>
</td>
</tr>
<tr>
<td width="40%" align="left" valign="top">Kapitola 5. Zavedení instalačního systému </td>
<td width="20%" align="center"><a accesskey="h" href="index.html"><img src="images/home.png" alt="Domů"></a></td>
<td width="40%" align="right" valign="top"> 5.2. Zpřístupnění</td>
</tr>
</table>
</div>
</body>
</html>
