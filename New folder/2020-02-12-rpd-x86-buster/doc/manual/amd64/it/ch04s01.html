<html>
<head>
<meta http-equiv="Content-Type" content="text/html; charset=UTF-8">
<title>4.1. Set ufficiale di CD/DVD-ROM Debian GNU/Linux</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets V1.79.1">
<link rel="home" href="index.html" title="Guida all'installazione di Debian GNU/Linux">
<link rel="up" href="ch04.html" title="Capitolo 4. Recupero dei supporti per l'installazione">
<link rel="prev" href="ch04.html" title="Capitolo 4. Recupero dei supporti per l'installazione">
<link rel="next" href="ch04s02.html" title="4.2. Recupero dei file dai mirror Debian">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">4.1. Set ufficiale di CD/DVD-ROM Debian GNU/Linux</th></tr>
<tr>
<td width="20%" align="left">
<a accesskey="p" href="ch04.html"><img src="images/prev.png" alt="Indietro"></a> </td>
<th width="60%" align="center">Capitolo 4. Recupero dei supporti per l'installazione</th>
<td width="20%" align="right"> <a accesskey="n" href="ch04s02.html"><img src="images/next.png" alt="Avanti"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="official-cdrom"></a>4.1. Set ufficiale di CD/DVD-ROM Debian GNU/Linux</h2></div></div></div>
<p>Da sempre il modo più semplice per installare Debian GNU/Linux è usare un set ufficiale di CD/DVD-ROM Debian. Si può comprare il set da uno dei distributori (si consulti la <a class="ulink" href="https://www.debian.org/CD/vendors/" target="_top">pagina dei distributori di CD</a>); se invece si dispone di una connessione veloce alla rete e di un masterizzatore è possibile scaricare le immagini dei CD/DVD-ROM da uno dei mirror Debian e creare il proprio set (si consultino le istruzioni nella <a class="ulink" href="https://www.debian.org/CD/" target="_top">pagina dei CD Debian</a> e le <a class="ulink" href="https://www.debian.org/CD/faq/" target="_top">Debian CD FAQ</a>). Se si possiede il set di CD/DVD Debian e se è possibile avviare la macchina da CD/DVD<span class="phrase">, di sicuro sui PC moderni</span>, si può passare direttamente a <a class="xref" href="ch05.html" title="Capitolo 5. Avvio del sistema d'installazione">Capitolo 5, <i>Avvio del sistema d'installazione</i></a>; è stato fatto un lavoro molto accurato per assicurare che i file necessari alla maggioranza degli utenti si trovino sui primi CD e DVD, quindi l'installazione di un ambiente desktop di base può essere fatta con solo il primo DVD oppure persino solo con il primo CD. </p>
<p>Poiché i CD hanno una capacità abbastanza limitata per gli standard di oggigiorno, non tutti gli ambienti grafici sono installabili usando solo il primo CD; per l'installazione di alcuni ambienti desktop, oltre al CD, è necessario essere connessi in rete per scaricare i file rimanenti o dei CD aggiuntivi. </p>
<p>Inoltre, se i CD/DVD utilizzati non contengono alcuni pacchetti di cui si ha bisogno, è comunque possibile installare tali pacchetti in seguito quando il nuovo sistema sarà attivo (una volta completata l'installazione). Chi ha bisogno di conoscere su quale CD/DVD può trovare uno specifico pacchetto può visitare <a class="ulink" href="https://cdimage-search.debian.org/" target="_top">https://cdimage-search.debian.org/</a>. </p>
<p>Se la propria macchina non supporta l'avvio da CD <span class="phrase">(rilevante solo su sistemi PC molto vecchi)</span> ma si possiede un set di CD è possibile usare una strategia alternativa come   <span class="phrase">disco fisso,</span> <span class="phrase">chiavetta USB,</span> <span class="phrase">avvio da rete,</span> oppure caricare manualmente il kernel dal CD per avviare il sistema di installazione. Sul CD ci sono anche i file necessari per l'avvio da altri supporti. La struttura dell'archivio Debian in rete e quella delle cartelle sul CD sono identiche, quindi i percorsi a specifici file necessari per l'avvio forniti di seguito sono cercati all'interno della stessa directory o sottodirectory sul proprio CD. </p>
<p>Una volta che l'installatore è partito, è in grado di recuperare tutti gli altri file necessari dal CD. </p>
<p>Se non si possiede un set di CD è necessario scaricare i file dell'installatore e copiarli su   <span class="phrase">un disco fisso,</span> <span class="phrase">una chiavetta USB,</span> <span class="phrase">un computer in rete,</span> in modo da essere usati per avviare l'installatore. </p>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch04.html"><img src="images/prev.png" alt="Indietro"></a> </td>
<td width="20%" align="center"><a accesskey="u" href="ch04.html"><img src="images/up.png" alt="Risali"></a></td>
<td width="40%" align="right"> <a accesskey="n" href="ch04s02.html"><img src="images/next.png" alt="Avanti"></a>
</td>
</tr>
<tr>
<td width="40%" align="left" valign="top">Capitolo 4. Recupero dei supporti per l'installazione </td>
<td width="20%" align="center"><a accesskey="h" href="index.html"><img src="images/home.png" alt="Partenza"></a></td>
<td width="40%" align="right" valign="top"> 4.2. Recupero dei file dai mirror Debian</td>
</tr>
</table>
</div>
</body>
</html>
